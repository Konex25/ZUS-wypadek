# ZANT

## System wspierania zgłoszeń i decyzji  
**ZUS w sprawie uznania zdarzeń za wypadki przy pracy**  
*(dla osób prowadzących pozarolniczą działalność gospodarczą)*  

**Zadanie na HackNation 2025**

---

## Wstęp

Zakład Ubezpieczeń Społecznych (ZUS) jest instytucją, która przede wszystkim gromadzi składki na ubezpieczenia społeczne, przyznaje i wypłaca świadczenia. Ubezpieczenia społeczne obejmują ubezpieczenia:

- emerytalne,  
- rentowe,  
- chorobowe,  
- wypadkowe.  

Każde z tych ubezpieczeń chroni nas przed innym rodzajem ryzyka. Ubezpieczenie wypadkowe chroni przed ryzykiem wypadku przy pracy, o którym mowa w ustawie z 30 października 2002 r. o ubezpieczeniu społecznym z tytułu wypadków przy pracy i chorób zawodowych¹.

ZUS – na podstawie tych przepisów, a także rozporządzenia Ministra Rodziny i Polityki Społecznej z 23 stycznia 2022 r.² – obsługuje między innymi zawiadomienia o wypadku przy pracy, osób które prowadzą pozarolniczą działalność gospodarczą.

---

## Wypadek przy pracy osób prowadzących pozarolniczą działalność gospodarczą – definicje

**Wypadek przy pracy** jest zdarzeniem nagłym, spowodowanym przez przyczynę zewnętrzną, która doprowadziła do urazu lub śmierci, które nastąpiło w okresie ubezpieczenia wypadkowego, np. z tytułu prowadzenia działalności pozarolniczej i podczas wykonywania zwykłych czynności z nią związanych.

Aby można było uznać zdarzenie za wypadek przy pracy, muszą wystąpić wszystkie powyżej wymienione elementy.

**Nagłość zdarzenia** rozumiemy jako:

- natychmiastowe ujawnienie się przyczyny zewnętrznej, która wywołała określone skutki, lub  
- działanie tej przyczyny przez pewien okres, ale nie dłużej niż przez jedną dniówkę roboczą.  

Zdarzeniem nagłym może być np.:

- wybuch,  
- upadek,  
- zderzenie,  
- porażenie,  
- hałas,  
- działanie niskich lub wysokich temperatur,  
- promieniowanie.  

Zdarzeniem nagłym jest więc zarówno trwający kilka sekund kontakt dłoni stolarza z piłą tarczową, jak i kilkugodzinne oddziaływanie na palacza kotłów centralnego ogrzewania tlenku węgla (czadu).

**Przyczyna zewnętrzna** – o przyczynie zewnętrznej możemy mówić, jeśli do urazu doszło w wyniku oddziaływania na człowieka czynnika występującego poza jego organizmem.  

Do przyczyn zewnętrznych zdarzenia możemy zaliczyć czynniki, które działając z zewnątrz spowodowały wypadek lub przyczyniły się do jego powstania, np.:

- działanie ruchomych lub ostrych elementów maszyn i urządzeń,  
- energia elektryczna,  
- działanie ekstremalnych temperatur,  
- substancje chemiczne powodujące zatrucie,  
- spadający przedmiot uderzający człowieka,  
- działanie sił natury,  
- nietypowe warunki w miejscu pracy (np. śliska podłoga, porozrzucane przedmioty).

Między wypadkiem, a pracą musi zachodzić ścisły związek:

- przyczynowy,  
- czasowy,  
- miejscowy,  
- funkcjonalny.  

Chronione z tytułu ubezpieczenia wypadkowego są te zdarzenia, do których doszło podczas wykonywania zwykłych czynności związanych z prowadzeniem pozarolniczej działalności.

**Urazem** jest uszkodzenie:

- tkanek ciała (np. skaleczenie, stłuczenie) lub  
- narządów (np. zwichnięcie kończyny, wstrząśnienie mózgu)  

człowieka wskutek działania czynnika zewnętrznego.

---

## Zawiadomienie o wypadku przy pracy

### Kto i kogo zawiadamia o wypadku?

Osoby prowadzące pozarolniczą działalność gospodarczą zawiadamiają o wypadku terenową jednostkę organizacyjną ZUS, która jest właściwa ze względu na siedzibę prowadzonej działalności.

Przykład:  
Jeżeli prowadzisz swoją działalność, np. we Wrocławiu – o wypadku informujesz **Oddział ZUS we Wrocławiu**.

---

### W jaki sposób możesz zawiadomić o wypadku?

Obecnie zawiadomienie możesz złożyć w formie pisemnej:

- osobiście lub przez Twojego pełnomocnika w dowolnej placówce ZUS  
  (przekażemy je do Oddziału, na terenie którego prowadzisz swoją działalność),  
- wysłać pocztą lub kurierem albo złożyć w polskim urzędzie konsularnym,  
- elektronicznie przez Platformę Usług Elektronicznych (PUE)/eZUS, wykorzystując formularz **POG (pismo ogólne)**.

---

### Jakie informacje powinieneś podać informując o wypadku ZUS?

#### Twoje dane jako osoby poszkodowanej:

- PESEL,  
- rodzaj, serię i numer dokumentu potwierdzającego tożsamość,  
- imię i nazwisko,  
- datę urodzenia,  
- miejsce urodzenia,  
- numer telefonu dla sprawniejszego kontaktu.

#### Twój adres zamieszkania jako osoby poszkodowanej:

- ulicę, numer domu, numer lokalu,  
- kod pocztowy, miejscowość,  
- nazwę państwa (jeśli Twój adres jest poza Polską).

#### Adres ostatniego miejsca, w którym mieszkałeś lub przebywałeś w Polsce  
(jeśli mieszkasz obecnie za granicą, ale wcześniej mieszkałeś w Polsce lub nie posiadasz adresu zamieszkania):

- ulicę, numer domu, numer lokalu,  
- kod pocztowy, miejscowość.

#### Adres, na który ZUS ma wysyłać do Ciebie korespondencję  
(jeśli jest inny niż adres zamieszkania / ostatniego zamieszkania w Polsce / miejsca pobytu).  

Możesz wskazać:

- **adres** – wtedy podajesz:
  - ulicę, numer domu, numer lokalu,  
  - kod pocztowy, miejscowość,  
  - nazwę państwa (jeżeli adres poza Polską),  

- **poste restante** – wtedy podajesz:
  - kod pocztowy placówki pocztowej,  
  - nazwę tej placówki,  

- **skrytkę/przegródkę pocztową** – wtedy podajesz:
  - numer skrytki/przegródki,  
  - kod pocztowy placówki,  
  - nazwę placówki pocztowej.

#### Adres, pod którym prowadzisz działalność gospodarczą:

- ulicę, numer domu, numer lokalu,  
- kod pocztowy, miejscowość,  
- opcjonalnie numer telefonu dla łatwiejszego kontaktu.

---

### Jeśli o Twoim wypadku zawiadamia inna osoba (np. pełnomocnik), musi podać swoje dane:

- PESEL,  
- rodzaj, serię i numer dokumentu potwierdzającego tożsamość (jeśli nie ma numeru PESEL),  
- imię i nazwisko,  
- datę urodzenia,  
- opcjonalnie numer telefonu dla usprawnienia komunikacji,  
- adres zamieszkania (ulica, numer domu, numer lokalu, kod pocztowy, miejscowość, nazwa państwa),  
- adres ostatniego miejsca zamieszkania w Polsce / adres miejsca pobytu, jeśli mieszka obecnie za granicą,  
- adres do korespondencji (adres / poste restante / skrytka pocztowa/przegródka pocztowa).

---

### Informacje, które dotyczą Twojego wypadku:

- datę i godzinę wypadku,  
- miejsce wypadku,  
- godzinę, o której planowałeś rozpocząć i zakończyć pracę w dniu wypadku,  
- rodzaj urazów, jakich doznałeś wskutek wypadku,  
- szczegółowy opis:
  - okoliczności wypadku,  
  - przyczyny wypadku,  
  - miejsca, w którym wydarzył się wypadek,  
- jeśli udzielono Ci pierwszej pomocy medycznej – nazwę i adres placówki służby zdrowia,  
- jeśli prowadzono postępowanie – nazwę i adres organu, który je prowadził (np. policja, prokuratura),  
- czy wypadek powstał podczas obsługi maszyn, urządzeń:
  - jeśli tak – czy maszyna/urządzenie były sprawne,  
  - czy były używane zgodnie z zasadami producenta oraz w jaki sposób,  
- czy maszyna/urządzenie:
  - posiadały atest / deklarację zgodności,  
  - zostały wpisane do ewidencji środków trwałych.

#### Jeśli byli świadkowie wypadku, podaj ich dane:

- imię i nazwisko,  
- ulicę, numer domu, numer lokalu,  
- kod pocztowy, miejscowość,  
- nazwę państwa (jeśli mieszkają za granicą).

**Ważne:**  
W szczegółowym opisie okoliczności, miejsca i przyczyn wypadku podaj informacje, które wskażą:

- co się stało i dlaczego,  
- w jakich okolicznościach doszło do wypadku,  
- jakie były konsekwencje wypadku.

---

### Jakich jeszcze dokumentów będziemy od Ciebie oczekiwać, jeżeli wpłynie do nas informacja o Twoim wypadku?

#### 1. Zapis Twoich wyjaśnień jako poszkodowanego, w którym powinieneś podać:

- Twoje dane,  
- datę, miejsce i godzinę wypadku,  
- planowaną godzinę rozpoczęcia i zakończenia pracy w dniu wypadku,  
- rodzaj czynności, które wykonywałeś do momentu wypadku (związanych z działalnością),  
- okoliczności, w których doszło do wypadku,  
- przyczyny wypadku,  
- informacje, czy wypadek powstał podczas obsługi maszyn i/lub narzędzia:
  - nazwa, typ urządzenia, data produkcji,  
  - czy urządzenie było sprawne,  
  - czy było użytkowane zgodnie z zasadami producenta (w jaki sposób),  
- informacje, czy stosowałeś zabezpieczenia przed wypadkiem:
  - rodzaj środków ochrony (np. buty, kask, odzież ochronna),  
  - czy były właściwe i sprawne,  
- informacje, czy stosowałeś asekurację,  
- czy praca mogła być wykonywana samodzielnie, czy wymagane były co najmniej dwie osoby,  
- informacje, czy przestrzegałeś zasad BHP,  
- informacje, czy posiadasz przygotowanie do wykonywania zadań związanych z prowadzoną działalnością,  
- informacje o szkoleniach BHP dla pracodawców (czy posiadasz ocenę ryzyka zawodowego) i środkach zmniejszających ryzyko,  
- informacje, czy w chwili wypadku byłeś:
  - w stanie nietrzeźwości,  
  - pod wpływem środków odurzających lub psychotropowych,  
  - czy w dniu wypadku badano Twój stan trzeźwości i przez kogo (np. policję),  
- informacje, czy w sprawie wypadku:
  - były podjęte czynności przez organy kontroli państwowej  
    (policja, inspekcja pracy, dozór techniczny, inspekcja sanitarna, straż pożarna),  
  - jeśli tak – nazwa organu, adres, numer sprawy/decyzji, status sprawy (zakończona / w trakcie / umorzona),  
- informacje, czy udzielono Ci pierwszej pomocy – kiedy, gdzie:
  - nazwa placówki,  
  - okres i miejsce hospitalizacji,  
  - uraz rozpoznany na podstawie dokumentacji,  
  - okres niezdolności do świadczenia pracy,  
- informacje, czy w dniu wypadku przebywałeś na zwolnieniu lekarskim.

#### 2. Zapis informacji od świadka wypadku / członka rodziny

Powinien zawierać:

- dane świadka / członka rodziny,  
- dane poszkodowanego, którego wypadku był świadkiem lub ma o nim informacje,  
- datę zdarzenia, którego był świadkiem lub ma o nim informacje,  
- opis zdarzenia, którego był świadkiem lub ma o nim informacje.

#### 3. Dodatkowe dokumenty (w zależności od sytuacji):

- dokumenty potwierdzające wykonywanie w chwili wypadku czynności związanych z działalnością (np. kopie umów, faktur, zleceń),  
- kopia licencji lub koncesji, jeśli wymagana do prowadzenia działalności,  
- kopia karty informacyjnej ze szpitala lub innych dokumentów dotyczących udzielonej pomocy medycznej,  
- notatka służbowa policji drogowej – w przypadku wypadku komunikacyjnego,  
- kopia postanowienia prokuratury o wszczęciu postępowania lub zawieszeniu/umorzeniu,  
- dokumenty potwierdzające prawo do wydania karty wypadku (np. pełnomocnictwo, a w przypadku wypadku śmiertelnego skrócony odpis aktu urodzenia, skrócony odpis aktu małżeństwa).

**W sytuacji wypadku ze skutkiem śmiertelnym** – niezbędna jest:

- statystyczna karta zgonu lub  
- zaświadczenie lekarskie stwierdzające przyczynę zgonu.

---

## W jaki sposób w ZUS przebiega obsługa zawiadomienia o wypadku

Zawiadomienie o wypadku jest podstawą do wszczęcia postępowania w celu ustalenia okoliczności i przyczyn wypadku przy pracy osób, które prowadzą pozarolniczą działalność gospodarczą.

W ramach obsługi zawiadomienia o wypadku:

- prowadzimy postępowanie w celu ustalenia:
  - w jakich okolicznościach doszło do wypadku,  
  - z jakich przyczyn doszło do wypadku,  
- sprawdzamy, czy w dniu wypadku podlegałeś ubezpieczeniu wypadkowemu,  
- jeżeli wypadek wydarzył się w innym państwie członkowskim:
  - wyjaśniamy, czy posiadasz formularz A1 (zaświadczenie o ustawodawstwie dot. zabezpieczenia społecznego),  
  - ustalamy, jakiemu ustawodawstwu podlegasz,  
- pozyskujemy opinię Głównego Lekarza Orzecznika ZUS, jeśli są wątpliwości co do tego, czy obrażenia wpisują się w definicję urazu wypadku przy pracy,  
- jeśli zachodzi potrzeba – przeprowadzamy:
  - oględziny miejsca wypadku,  
  - ocenę stanu technicznego maszyn i urządzeń,  
  - ocenę urządzeń ochronnych,  
  - badanie warunków wykonywania pracy i innych okoliczności, które mogły mieć wpływ na powstanie wypadku.

Na podstawie całego zebranego materiału dowodowego dokonujemy **prawnej kwalifikacji wypadku**.  

Polega ona na ocenie, czy zdarzenie spełnia łącznie wszystkie warunki definicji wypadku przy pracy, tj.:

- jest zdarzeniem nagłym,  
- spowodowanym przez przyczynę zewnętrzną,  
- doprowadziło do urazu,  
- nastąpiło w okresie ubezpieczenia wypadkowego z tytułu prowadzenia działalności pozarolniczej,  
- miało miejsce podczas wykonywania zwykłych czynności związanych z prowadzoną działalnością.

Prawnej kwalifikacji wypadku dokonujemy w formie **opinii**.

---

## Sporządzenie karty wypadku

Kartę wypadku sporządzamy według wzoru, który jest załącznikiem do rozporządzenia Ministra Rodziny i Polityki Społecznej z dnia 23 stycznia 2022 r.

Na jej sporządzenie mamy **14 dni** od dnia wpływu zawiadomienia o wypadku.  

Jeżeli wystąpią uzasadnione przeszkody lub trudności powodujące opóźnienie w sporządzeniu karty wypadku – musimy je w niej opisać.

**Uznanie, że zdarzenie nie jest wypadkiem przy pracy, także wymaga uzasadnienia.**  
Musimy wskazać dowody, które stanowią podstawę takiego uznania.

Po zapoznaniu się z treścią karty wypadku:

- poszkodowany lub  
- członek jego rodziny (w przypadku wypadku śmiertelnego)  

ma prawo do zgłoszenia uwag i zastrzeżeń do ustaleń w niej zawartych.

**Odstąpimy od sporządzenia karty wypadku, jeżeli:**

- Twój wypadek przy pracy nie nastąpił w okresie ubezpieczenia wypadkowego, lub  
- nie przedłożyłeś dokumentów niezbędnych do dokonania prawnej kwalifikacji wypadku, lub  
- nie jesteśmy właściwi do sporządzenia karty wypadku.

---

## Wymagania w stosunku do ZANT

### I etap

Stworzenie narzędzia, które będzie:

- przyjmowało zgłoszenie wypadku osoby prowadzącej pozarolniczą działalność gospodarczą oraz wyjaśnienia poszkodowanego,  
- wskazywało brakujące elementy (w wyniku analizy zgłoszenia osoby prowadzącej działalność – wskazywało informacje, które wymagają uzupełnienia lub doprecyzowania oraz informowało o dokumentach, które powinny być dostarczone wraz z zawiadomieniem),  
- pozyskiwało od poszkodowanego NIP lub REGON prowadzonej działalności i samodzielnie ustalało jej zakres na podstawie kodu PKD z CEIDG,  
- w przypadku, gdy wypadek zgłasza pełnomocnik poszkodowanego – wskazywało na konieczność złożenia pełnomocnictwa, jeżeli wcześniej nie zostało dostarczone.

**Narzędzie powinno przede wszystkim pełnić funkcję wspomagającą** dla osób, które zgłaszają zdarzenie. Dlatego powinno:

1. Umożliwić użytkownikowi wybór (łącznie lub osobno) rodzaju zgłoszenia:
   - zawiadomienie o wypadku,  
   - zapis wyjaśnień poszkodowanego.  

2. Prowadzić użytkownika, który zgłasza wypadek lub składa wyjaśnienia, w taki sposób, aby uzyskać od niego informacje niezbędne do oceny, czy zdarzenie zawiera wszystkie elementy wypadku przy pracy:
   - nagłość,  
   - przyczynę zewnętrzną,  
   - skutek w postaci urazu,  
   - związek z pracą (tj. czy zdarzenie powstało podczas wykonywania zwykłych czynności związanych z działalnością).

3. Na każdym etapie przyjmowania zawiadomienia oraz zapisu wyjaśnień poszkodowanego narzędzie powinno:
   - analizować otrzymane informacje,  
   - dostosowywać treść oraz formę pytań do uzyskanych odpowiedzi.

4. Pomóc klientowi – poprzez zadawanie odpowiednich pytań, poprzedzonych analizą informacji o zakresie prowadzonej działalności – opisać **sekwencję zdarzenia (przebieg wypadku)**, czyli:
   - ustalić, jak doszło do zdarzenia,  
   - jakie czynności związane z działalnością wykonywał przed wypadkiem,  
   - jakie fakty wystąpiły kolejno i doprowadziły do urazu,  
   - zidentyfikować przyczyny wypadku.  

   Pomocne może być tu tzw. **drzewo przyczyn**.

5. Przekazać użytkownikowi **spersonalizowaną listę czynności**, jakie powinien podjąć po zgłoszeniu zawiadomienia o wypadku, w tym:
   - wskazać dokumenty, które poszkodowany powinien przedłożyć wraz z zawiadomieniem.

6. Poinformować użytkownika o konieczności:
   - pobrania i zapoznania się z treścią sporządzonego zawiadomienia o wypadku lub zapisu wyjaśnień poszkodowanego,  
   - złożenia podpisu (w przypadku akceptacji dokumentu) oraz:
     - przesłania dokumentu za pośrednictwem PUE/eZUS, lub  
     - złożenia go bezpośrednio w placówce ZUS.

7. Po zakończeniu procesu – umożliwić użytkownikowi:
   - pobranie wypełnionego zawiadomienia o wypadku oraz/lub zapisu wyjaśnień,  
   - zapisanie dokumentu w formie:
     - edytowalnej,  
     - PDF,  
   - wydrukowanie dokumentu.

8. Być łatwe w obsłudze i dostępne z poziomu witryny ZUS.

---

### II etap

Stworzenie narzędzia, które:

- będzie wspierało pracowników ZUS w podejmowaniu decyzji o uznaniu bądź nieuznaniu zdarzenia za wypadek przy pracy (opracuje projekt opinii),  
- sporządzi projekt karty wypadku.

W tym etapie narzędzie powinno pełnić funkcję wspomagającą przede wszystkim dla pracowników, którzy:

- obsługują sprawy związane z zawiadomieniem o wypadku,  
- sporządzają karty wypadku.

Do nauki modelu zostaną przekazane skany **zanonimizowanych dokumentów**:

- zawiadomienie o wypadku,  
- zapis wyjaśnień poszkodowanego,  
- opinia w sprawie prawnej kwalifikacji wypadku,  
- karta wypadku.  

Dokumenty te zawierają opisy **kilkudziesięciu rzeczywistych zdarzeń** zgłoszonych do ZUS. Skany są zapisane w formacie **PDF**.

---

### Narzędzie powinno zatem:

1. **Odczytywać informacje** / zapisy w zgromadzonej dokumentacji, w tym:
   - dokumenty w formie elektronicznej,  
   - dokumenty zeskanowane,  
   - dokumenty zapisane odręcznie.

2. **Przeanalizować informacje** w dokumentacji pod kątem:
   - sprawdzenia rozbieżności (np. data i miejsce wypadku, dane poszkodowanego, dane świadków, opis okoliczności i przyczyn).

3. Przeanalizować informacje w dokumentacji, aby ustalić, czy zdarzenie spełnia elementy definicji wypadku przy pracy:
   - nagłość,  
   - przyczyna zewnętrzna,  
   - skutek w postaci urazu,  
   - związek z pracą (czy zdarzenie powstało podczas wykonywania zwykłych czynności związanych z działalnością gospodarczą).

4. W przypadku wątpliwości odnośnie któregokolwiek z elementów definicji wypadku przy pracy:
   - wskazać, który element jest wątpliwy,  
   - zaproponować dokumentację, którą należy pozyskać od poszkodowanego w ramach postępowania wyjaśniającego.

5. W przypadku wątpliwości, czy doznany uraz spełnia kryteria definicyjne wypadku przy pracy:
   - wskazać konieczność pozyskania opinii Głównego Lekarza Orzecznika ZUS.

6. Po dokonaniu analizy dokumentacji – opracować **projekt opinii w sprawie prawnej kwalifikacji wypadku**, w tym:
   - zaproponować stanowisko (uznać / nie uznać zdarzenia za wypadek przy pracy),  
   - sformułować uzasadnienie stanowiska,  
   - wskazać kwestie do rozstrzygnięcia,  
   - sformułować wniosek i jego uzasadnienie.

7. Przygotować **projekt karty wypadku** zgodnie z wzorem do rozporządzenia Ministra Rodziny i Polityki Społecznej z dnia 23 stycznia 2022 r.

---

## Ocena i testowanie narzędzia

### I etap

Ocena przygotowanego rozwiązania będzie polegała na sprawdzeniu, czy narzędzie:

- spełnia założenia opisane w wymaganiach,  
- prawidłowo wspiera użytkownika podczas:
  - zgłaszania wypadku,  
  - składania wyjaśnień poszkodowanego.

W tym celu zostanie **zasymulowana sytuacja zgłoszenia wypadku**.

---

### II etap

Ocena tego etapu będzie polegała na zaimplementowaniu **pięciu zawiadomień o wypadku** oraz **wyjaśnień poszkodowanych**, w celu sprawdzenia, czy model:

- poprawnie odczytuje skany dokumentacji,  
- poprawnie przetwarza odczytaną treść, tzn.:
  - wskazuje rozbieżności w dokumentacji (np. dot. daty wypadku, miejsca, danych świadków),  
  - wskazuje informacje i/lub dokumenty, które należy uzupełnić,  
- wydaje **poprawną opinię**, w której:
  - uzna bądź nie uzna zdarzenia za wypadek przy pracy podczas prowadzenia pozarolniczej działalności,  
- prawidłowo uzasadnia zaproponowane rozstrzygnięcie,  
- prawidłowo sporządza **projekt karty wypadku**.

---

## Przypisy

1. Ustawa z dnia 30 października 2002 r. o ubezpieczeniu społecznym z tytułu wypadków przy pracy i chorób zawodowych (Dz. U. z 2025 r. poz. 257 z późn. zm.), zwana ustawą wypadkową.  
2. Rozporządzenie Ministra Rodziny i Polityki Społecznej z dnia 23 stycznia 2022 r. w sprawie trybu uznawania zdarzenia powstałego w okresie ubezpieczenia wypadkowego za wypadek przy pracy, kwalifikacji prawnej zdarzenia, wzoru karty wypadku i terminu jej sporządzenia (Dz. U. z 2022 r. poz. 223).